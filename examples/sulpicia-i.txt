Tandem vēnit amor, quālem tēxisse pudōrī
quam nūdāsse alicui sit mihi fāma magis.
Ēxōrāta meīs illum Cytherēa Camēnīs
attulit in nostrum dēposuitque sinum.
Exsolvit prōmissa Venus: mea gaudia nārret,
dīcētur sī quis nōn habuisse suā.
Nōn ego signātīs quicquam mandāre tabellīs,
nē legat id nēmō quam meüs ante, velim.
Sed peccāsse iuvat, vultus compōnere fāmae
taedet: cum dignō digna fuisse ferar.
